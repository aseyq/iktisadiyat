---
title: 'İletişim ve Bireyler'
date: '2012-01-10T10:29:00+03:00'
status: publish
permalink: /2012/01/10/iletisim-ve-bireyler
author: konuk_yazar
excerpt: 'İnsandan topluma giden yolculukta bireysel kararların birbiriyle etkileşerek toplumsal karara dönüşünü analiz eden öğretici bir yazı...'
type: post
id: 2964
thumbnail: ../../../../uploads/2012/01/society-2-150x150.jpg
category:
    - 'Konuk Yazarlar'
tag:
    - Birey
    - Toplum
post_format: []
post_views_count:
    - '588'
---
<span style="color: #000000;">![](http://faithgrowth.com/wp-content/uploads/2011/09/social_media.jpg)</span>

<span style="color: #000000;">Ana akım iktisadın genellikle dile getirdiği konulardan biri de bütün iktisat teorilerinin tek tek bireylerin neleri tercih ettikleri üzerine kurulu olması gerektiğidir. Bu temelleri ana akım iktisatçılar mikro temeller olarak adlandırırlar. Bu fikrin temelinde şu düşünce vardır: Ana akım iktisatçılara göre bütün iktisadi meselelerin (işsizlik, büyüme oranları, finansal dalgalanmalar vs.) temelinde toplumsal kararlar vardır. Bu toplumsal kararlar bireylerin aldıkları kararların toplamından oluşur. Bu durumda herhangi bir iktisat teorisi bireylerin hangi kararları neden aldığını açıklamalı, bu kararların toplamının nasıl toplumsal karara dönüştüğünü göstermeli ve bu toplumsal kararın nasıl bir iktisadi sonuç yarattığını ifade etmelidir. </span>  
<span style="color: #000000;">Ana akım iktisadinin temelinde yatan bu görüş bence yarı yarıya doğrudur. Evet, tüm iktisadi meselelerin temelinde kesinlikle bireylerin tek tek verdikleri kararlar yatar. Ancak bu fikrin ikinci bölümü, yani teorilerin tamamen tek tek insanların verdiği kararların üzerine kurulu olması gerektiği düşüncesi bence yanlıştır. Bilimsel bir teorinin yapması gereken şey, açıkladığı konuyu en küçük, en temel noktasına kadar açıklamak değildir. Canlıların davranışları üzerine olan bir bilim alanının herhangi bir canlının yaşadığı biyolojik süreci muhakkak tek tek hücrelerin geçirdiği değişim üzerinden açıklama zorunluluğu yoktur. Hava durumunu ve iklimi inceleyen bir bilim dalı, herhangi bir iklimsel değişimi tek tek atomların hareketleri üzerinden açıklamak zorunda değildir. Toplumsal bir bilim olan iktisat da teorilerini tek tek insanların verdiği kararların üzerine kurmak zorunda değildir.</span>  
<span style="color: #000000;"></span>  
<span style="color: #000000;">Ancak bu, alınan toplumsal kararların ardında yatan bireysel kararları incelemenin tamamıyla anlamsız olduğu anlamına gelmez. Toplumsal kararların ardında yatan bireysel kararlar ile bireysel kararların ardında yatan bireylere ait gerçekler de, söz konusu toplumsal kararları anlamak amacıyla yapılan araştırmalardan bağımsız olarak araştırılmalıdır. Bu yazım ve bundan sonra yazacağım iki yazı da toplumsal kararların arkasında yatan bireyi anlama çabası ile yazılmış yazılardır.</span>  
<span style="color: #000000;">İktisadi kararların arkasında yatan birey modelini anlamaya çalışırken, öncelikle ana akım iktisadın birey modelinden bahsetmek doğru olur. Ana akım iktisadın birey modelinin bence kayda değer iki özelliği vardır. Birincisi, söz konusu birey aldığı tüm kararları sadece kendi mutluluğunu düşünerek almaktadır. Bu modelde konu edilen insan için başka insanların mutluluğu önemli değildir. İkincisi, bu insan diğer tüm insanlardan bağımsızdır. Kendisini neyin mutlu ve mutsuz edeceğini belirlerken diğer insanların alacağı kararların ya da verdiği bu karar hakkında diğer insanların ne düşüneceğinin hiçbir önemi yoktur. Çok uç bir örnekle ifade edersek, söz konusu insanın bir futbol maçından aldığı mutlulukta stadın tıklım tıklım dolu olması ile bomboş olması arasında hiçbir fark yoktur. Futbol maçına mı yoksa bale gösterisine mi gideceğine karar verirken kimse bunlardan hangisini izlemenin okulunda veya işyerinde arkadaş ilişkilerine daha fazla faydalı olacağını düşünmez. Ya da en azından model tüm bunları hesaba katmaz.</span>  
<span style="color: #000000;">Birinci konuda, yani bireylerin aldığı kararların sadece bireysel mutluluk hesaba katılarak alındığı fikri üzerine düşüncelerimi Siyaset Kahvesi’nde yayınlanan <span style="color: #0000ff;">*[<span style="color: #0000ff;">Bireysellik, Toplumsallık ve Özgürlük</span>](http://www.siyasetkahvesi.com/sayfa.php?ole=yazi&yzid=942)*</span> isimli yazımda dile getirmiştim. Bu yazıda dile getirdiğim düşünceleri kısaca özetlersem, insanların içinde sadece kendini düşünen bir bireysel yana ilaveten, etrafındaki diğer insanları da düşünen toplumsal bir yanın olduğunu ve insanın aldığı tüm kararlarda bu bireysel ve toplumsal yanı dengelemeye çalıştığını düşünüyorum. Dolayısıyla söz konusu modelin hesaba kattığı birinci varsayım bence kısmen de olsa sorunludur.</span>  
<span style="color: #000000;">Ancak modelin ikinci varsayımı bence asıl büyük problemleri yaratan varsayımdır. İnsanın verdiği tüm kararlarda ailesinin ve arkadaşlarının içinde yer aldığı ortamın büyük bir rol oynadığını bilmek için ille de iktisatçı ya da toplum bilimci olmaya gerek yoktur. Meslek seçerken ya da satın alacağı giysilere karar verirken, yani iktisadi açıdan son derece önem taşıyan kararlar alırken de insanlar etraflarındaki diğer insanların aldıkları kararlara ve bunların söz konusu insanlarla iletişimlerini nasıl etkileyeceğine önem verirler.</span>  
<span style="color: #000000;">Kısaca, bir toplumun aldığı kararların temelinde birbirinden bağımsız bireyleri gören bir bakış açısı çok açık bir şekilde yanlıştır. Bir toplumu oluşturan tek öğe o toplumun içinde yer alan bireyler değildir. Toplumu var eden şey aynı zamanda o bireylerin birbirleriyle kurduğu iletişimdir. Bireylerin verdiği kararları ve bunların mutluluklarını nasıl etkilediklerini kavrayamadan, onların tek tek nasıl karar verdiklerini dahi tam olarak anlamak mümkün değildir. </span>  
<span style="color: #000000;">Bu gerçek bir bakıma kimyager ve biyologların muhtemelen gayet iyi bildikleri şu gerçeklerin bir benzeridir: Bir kimyagerin bir bileşiği, mesela suyu incelerken sadece onun içindeki atomların özelliklerini bilmesi yeterli değildir; çünkü suyu var eden sadece şu molekülünün içindeki oksijen ile hidrojen atomları değil, bu atomların birbirleriyle kurduğu etkileşimdir. Benzer şekilde, birden fazla hücreden oluşmuş her hangi bir canlıyı incelerken tek tek hücrelerin özelliklerini bilmek yetersizdir. Söz konusu hücrelerin birbirleriyle kurduğu biyolojik ilişkiyi de bilmek gerekir.</span>  
<span style="color: #000000;">İnsanlar söz konusu olduğunda bizim açımızdan önemli olan bir fark, insanın fiziksel ya da biyolojik yanından öte, insanın sahip olduğu bilinçtir. Toplumlar insanların tek tek sahip oldukları bu bilincin birbirleri ile etkileşimi sonucunda oluşurlar. Ancak, nasıl bir su molekülünün parçası olmuş atom tek başına duran bir hidrojen atomundan farklıysa ve nasıl bir insan bedeninin parçası olan bir hücre tek başına duran hücreden farklıysa, bir toplumun parçası olan insan da tek başına yaşayan insandan farklıdır. Kısacası insan ve toplum söz konusu olduğunda dikkate almamız gereken bir fark olsa da, bu fark vardığımız sonucu değiştirmez.</span>  
<span style="color: #000000;">İnsanların arasındaki iletişimin iktisadi açıdan öneminden bahsetmeden önce iletişimin farklı türleri ve bunların birbirinden farklı özellikleri hakkında düşünmek faydalı olacaktır. İnsanların birbirleriyle kurdukları iki farklı iletişim türünden söz etmek mümkündür. Bunlardan ilki tesadüfi iletişimdir. Yolda yürürken tanımadığımız bir insanla tesadüfen göz göze geldiğimizde, bir mağazada bir satıcıyla veya otobüste yanımızdaki koltukta oturan kişiyle konuştuğumuzda bu türden bir iletişim kurarız. Bu tür iletişimin ayırt edici olan yanı, planlamadığımız tesadüfi olan koşullarda kurulmuş olmasıdır. İkinci iletişim türü, belli bir amaç doğrultusunda bir araya gelen insanların kurduğu iletişimdir. Şirketlerde ya da vakıflarda çalışanların ya da bir futbol maçında aynı takımda oynayan çocukların aralarındaki iletişimin bu türden bir iletişim olduğundan söz edebiliriz. Üçüncü türden iletişim yolu da toplumsal iletişimdir. Bu türden iletişim sadece belli bir amacı gerçekleştirmek amacıyla değil, bir arada yaşamak amacıyla da kurulmuş bir iletişim türüdür.</span>  
<span style="color: #000000;">İlk iletişim türü insanlar açısından sınırlı ama yine de dikkate alınması gereken bir öneme sahiptir. Tesadüfen karşılaştığımız ve bir daha hiç karşılaşmayacağımız insanlar bile çoğu zaman kararlarımızın şekillenmesinde rol oynarlar. Öncelikle, bu kişilerin bile bizim hakkımızdaki düşünceleri bizim açımızdan önem taşır. İkincisi, söz konusu insanların kararları da çoğunlukla bizim kararlarımızın belirlenmesinde etkilidir. Boş bir lokantada yemek yemektense daha çok insanın olduğu bir yerde yemek yemek, kimsenin seyretmediği bir programı seyretmektense çokça seyredilen bir programı seyretmek çoğu insan için önemlidir.</span>  
<span style="color: #000000;">Ancak ikinci tür iletişimin (ekip içi iletişim) insanın üzerindeki etkisi daha açıktır. Çoğu insan için bir amaç için bir araya gelen bir ekibin parçası olmak, daha açık ifade etmek gerekirse, bir amacın parçası olmak önemlidir. Örneğin çocukken mahallenin futbol takımının oyuncusu olmak tam da bu nedenle unutulmaz bir deneyimdir. Aynı nedenden dolayı, yetişkin bir insanın çalışıp bir şeyler ürettiği bir işinin olması, söz konusu işin ona kazandırdığı paradan bağımsız olarak, insan açısından önem taşıyan bir durumdur. İnsanlar ayrıca söz konusu ekibin içinde olabildiğince önem taşıdığı düşünülen bir iş yapmayı da isterler. Örneğin bir mahalle maçında en önemli olduğu düşünülen iş gol atmaktır. Bu nedenle herkes gol atmaya çalışır. Benzer şekilde iş yerlerinde, siyasi organizasyonlarda ya da vakıflarda da çoğu zaman insanlar ait oldukları ekibin içinde önemli olduğu düşünülen konumlarda olmayı ve önemli bulunan işleri üstlenmeye çalışırlar. Hatta bazı insanların kimi zaman bu rollere gelmek ya da işleri üstlenmek için maddi kazanç olanaklarını ve kişisel sağlıklarını bile ikinci plana attıklarını sanırım birçoğumuz gözlemlemişizdir.</span>  
<span style="color: #000000;">Üçüncü iletişim (toplumsal iletişim) muhtemelen insanlar açısından en büyük önem taşıyan iletişim türüdür. Bir ailenin içinde kadının çocuğu ve eşi ile kurduğu iletişim bu tür bir iletişimdir. Bir ülke halkının insanlarının birbirleriyle kurduğu ve çoğu zaman ilk başta fark edilmesi kolay olmayan iletişim de bu tür toplumsal iletişimdir. İnsanlar bir topluma ait olmaya ihtiyaç duyarlar. İkinci olarak, o toplumun olabildiğince saygın ve önemli bir bireyi olmak isterler. Üçüncü olarak, ait oldukları topluma olabildiğince büyük olduğu düşünülen bir katkı sağlamaya ihtiyaç duyarlar. </span>  
<span style="color: #000000;">Sonuç olarak, bu üç iletişim türü de insanların verdiği tüm kararlarda oldukça büyük bir öneme sahiptir. Dolayısıyla İktisat bilimi açısından önem taşıyan kararları da tam anlamıyla anlayabilmek için bu üç iletişim türünün insanların üzerinde yarattığı etkiyi dikkate almak gerekir. Bundan sonraki birkaç yazımda bu etkiyi dikkate alarak iktisat teorilerinin birkaçının içerdiğini düşündüğüm hatalardan bahsedeceğim.</span>  
*<span style="color: #000000;">Lisansını ODTÜ’den, yüksek lisansını New School for Social Research’den alan Kerem Cantekin Utah Üniversitesi’nde iktisat doktorası yapmaktadır. </span>*