---
title: 'GRETL: Ekonometri Yazılımlarının Taçsız Kralı!'
date: '2009-11-19T13:57:55+03:00'
status: publish
permalink: /2009/11/19/gretl-ekonometri-yazilimlarinin-tacsiz-krali
author: baris_urhan
excerpt: 'Eğer siz de benim gibi ekonometri "özürlü" iseniz ve kod sayfalarında kaybolmak istemiyorsanız ve bir de üzerine "bedava yazılım baldan tatlıdır" diye düşünüyorsanız GRETL tam size göre! Üstelik dil desteği verdiği birkaç dilden birisi de, Yard.Doç.Dr. Talha Yalta''nın katkılarıyla, Türkçe.'
type: post
id: 846
category:
    - Ekonometri
tag: []
post_format: []
post_views_count:
    - '691'
---
Ekonometriye pek ilgim yoktur. Aslında amacı adam gibi makroekonomi öğrenip ve üzerine makroekonomometri ile örülmüş bir tez yazmak olan bendeniz, Kopenhag Üniversitesi’ne gittiğim sene Søren Johansen’in emekli olması ve Katarina Juselius’un da bir sonraki sene ders vermeyi bırakması sebebiyle hayal kırıklığına uğramış; aynı döneme denk gelen Jean-Robert Tyran’ın dersiyle deneysel ve davranışsal iktisatla tanışmış birisiyim. Hal böyle olunca eliniz derin ekonometri analizlerine değil de her bir deneydeki değişkenin anlamlılığına baktığınız basit t ya da F testlerine alışıyor.  
Eğer siz de benim gibi ekonometri “özürlü” iseniz ve kod sayfalarında kaybolmak istemiyorsanız ve bir de üzerine “bedava yazılım baldan tatlıdır” diye düşünüyorsanız GRETL tam size göre! Üstelik dil desteği verdiği birkaç dilden birisi de, Yard.Doç.Dr. Talha Yalta’nın katkılarıyla, Türkçe.

[![](http://upload.wikimedia.org/wikipedia/commons/thumb/b/b9/Gretl_screenshot.png/703px-Gretl_screenshot.png)](http://upload.wikimedia.org/wikipedia/commons/thumb/b/b9/Gretl_screenshot.png/703px-Gretl_screenshot.png)

Programın en sevdiğim özelliği tabi ki açık kaynak kodlu ve ücretsiz olması! Konu hakkında teknik bilgi sahibi olanların geliştiriciliği, bizlerin de yaygın olarak kullanmamızla sürekli gelişen bir yapısı var. Bir diğer sevdiğim özelliği ise oturum kaydedebilme özelliğiniz. Örneğin 17 tane farklı denklem kurdunuz ama daha sonra bunlara tekrar bakmak istiyorsunuz. İşte oturum kaydetme sayesinde bir tık ile o ana kadar yaptığınız her şey, bir sonraki oturumda karşınıza çıkıyor. Ya da diyelim ki bu 17 tane tahminin sonucunda t-testlerini karşılaştırmak istiyorsunuz. Ekran görüntüsünün en üzerindeki yerde “Model 1” yazan şekilde olduğu gibi modellerinizi buraya kaydediyorsunuz, sonra tutup sürükleyerek “Model Table”ın içine bıraktığınızda otomatik olarak karşılaştırmalı bir tablo çıkıyor karşınıza.  
Biliyorum, şimdiye kadar kullandığınız E-views ya da bir sürü emek harcayarak kod yazmanın inceliklerini öğrendiğiniz Pc-Give’i bırakmak zor gelecek ama inanın, çok ama çok kolay bir program. Sanırım 5dk. içerisinde Logit modelimi kurmuş, testleri bitirip çıktısını almıştım ki programı daha önce bilmeyen ve programları çözme konusunda pek de yetenekli olmayan birisi olarak söylüyorum.

Lafı fazla uzatmayalım. Siz şu kaynaklara bir bakın, kendiniz karar verin:

GRETL’i indirebiliceğiniz ve hakkında bilgi alabileceğiniz Türkçe [sayfa](http://gretl.sourceforge.net/gretl_turkish.html)  
Araş.Gör. Cengiz Aytun’un GRETL’i anlattığı blog [yazısı  ](http://www.ekonomist.gen.tr/v4/gretl-ozgur-ve-acik-kaynak-kodlu-ekonometri-yazilimi/)Pardus’un konuyla ilgili [sayfası](http://tr.pardus-wiki.org/Gretl)