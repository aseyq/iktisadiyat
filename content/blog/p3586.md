---
title: 'ilhan arsel'
date: '2012-06-17T22:05:13+03:00'
status: draft
permalink: '/?p=3586'
author: baris_urhan
excerpt: ''
type: post
id: 3586
category:
    - 'İktisat Eğitimi ve Bölümleri'
    - 'İktisat Öğencilerine Tavsiyeler'
    - 'Serbest Atış'
tag: []
post_format: []
---
Prof. Dr. İlhan Arsel “Biz Profesörler” isimli kitabında, üniversiteden ayrılırken yazdığı ve daha sonra basınla da paylaştığı istifa mektubunda -hatırlamakta ve hatırlamakta beis görmediğim- şu sözleri söylemiş:

> “…istifam kişisel nedenlerin de üstünde, üniversite sorunları düzeyinde olup toplumu ilgilendiren nitelikler taşımaktadır. Bu nedenleri var kılan ortam ve zihniyet mutlaka ele alınmalı, eleştirilmeli ve tartışılmalıdır diye düşünürüm. Bu yayılmadıkça ne üniversite ve ne de bu kuruluşun çoğu üyeleri olarak bizlerin seviyeli düzeyde bilim yapmamız, gerçek anlamda üniversite öğrencisi yetiştirmemiz ve saplı olup bir türlü kurtulamadığımız çağdışılıklardan çıkmamız ve topluma karşı sürdüregeldiğimiz ihanet durumlarından sıyrılmamız mümkün değildir. Bizi yola getirecek yöntemlere ve yermelere muhtacız.  
> Bana öyle geliyor ki, biz öğretim üyeleri, içimizde hiç kuşkusuz pek iyilerimiz bulunmakla beraber **çoğumuz yetersiz ve bilgisiz ve dahası Orta Çağ üniversitelerinde hademelik yapamayacak kertede kimseleriz**. Dar görüşlülüğümüz ve tutuculuğumuz her türlü tanımlamanın dışında kalır. Bizler çağdaş anlamda üniversite öğrencisi yetiştirecek olgunluktan çok uzağız; yetiştirdiğimiz insanların ne kez düşük bilgilerle ve zihniyetle bu toplumun başına bela olduğunu hemen her gün görmekteyiz. Sosyal ve mesleki yaşamların hemen her alanında bunun böyle olduğunu kanıtlayan kötü örnekler her gün karşımıza çıkmakta ve bizi umutsuzluğa sokmaktadır. Ülkemizi her gün biraz daha uçuruma yaklaştıranlar da işte bu bizim yetiştirdiklerimizdir.  
> Şu muhakkak ki, bizlerin kendi kendimize çeki düzen vermemiz, kendimizi geniş görüşlülükler ve gerçek bilgilerle donatmamız, **yabancıdan aktarılma ve çalınma kitapları yazmaktan kaçınmamız**, **fikir korsanlıklarına savaş açmamız**, **kitap ticaretini unutmamız** ve asıl önemlisi medeni cesarete sahip ve sağlam karakterli kişiler olarak topluma ve yeni kuşaklara ideal örnekleri olmamız, emsal sağlamamız ve kötü gidişin karşısında hiç çekinmeden sesimizi yükseltmemiz gerekir; …hiç korkmadan sorumlulara saldırmamız, gerekirse görevlerimizden ayrılmamız ve kısacası hassasiyetli aydınlara yaraşanı yapmamız, aklımızı başımıza toplamamız koşuldur. Bundan dolayıdır ki bizler, en insafsız, en sert ve hatta en abartmalı biçimlerde yerilmeli, başkalarına çuvaldızı batırmadan önce iğnenin kendimize batırılmasını beklemeli, bizi yerenleri baş tacı etmeliyiz. Bu yermeleri, bu iğnelemeleri ve köteklenmeleri göze aldığımız ve buna müstahak olduğumuzu kabul ettiğimiz an olumlu yönelişe ilk adımı atmış sayılırız.”