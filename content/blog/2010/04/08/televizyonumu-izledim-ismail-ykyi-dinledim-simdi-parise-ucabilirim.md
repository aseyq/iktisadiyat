---
title: 'Televizyonumu İzledim, İsmail YK’yı Dinledim. Şimdi Paris’e Uçabilirim!'
date: '2010-04-08T13:32:33+03:00'
status: publish
permalink: /2010/04/08/televizyonumu-izledim-ismail-ykyi-dinledim-simdi-parise-ucabilirim
author: levent_neyse
excerpt: 'Günden güne daha çok kirli hale gelen. Daha da kirlenmeye adeta yemin etmiş ''clickbait''ci İnternet siteleri ve onların bir başka cinsi operatör firmalarının, kısacası günümüze ufak da olsa sinir harbi katmak isteyen herkese bir eleştiri.'
type: post
id: 1260
thumbnail: ../../../../uploads/2010/04/sondakika-20180305-471x261-1-2-150x150.jpg
category:
    - 'Serbest Atış'
tag: []
post_format: []
post_views_count:
    - '363'
---
![](http://express.howstuffworks.com/gif/tv-channels.jpg)Bu ay güzel haberlerim var: Granada Üniversitesi’nin araştırmasına göre spor yaptıktan sonra bira içmek su içmekten daha iyi geliyormuş. Evet, bu tam bir X gazetesi haberi oldu. X gazetesinin hangisi ya da hangileri olduğunu tahmin ediyorsunuzdur. Düşünsenize günde kaç defa “Bir bakalım neler oluyor “ diye girdiğiniz o gazetelerin internet sitelerinde birbirinden afacan, birbirinden kelime oyunlu “haberlere” tıklıyoruz. “*Onu annesi yedi*!”, “*Asker başbakan*”, “*Meğer tüm bildiklerimiz yanlışmış*”. Bu başlıklar nasıl tıklanmaz ki? Hangi anne çocuğunu yer ki? Tıklıyorum: “*Güzel oyuncu Çiçek Bülbül oğluyla beraber bir cafe’de görüntülendi. Bülbül’ün yediği dev sandviç gözlerden kaçmadı*.” Asker Başbakan nedir ki? Bir haber çıkabilir bak bu günlerde bundan. Tıklıyorum: Başbakanımızın kundak fotoğraflarından başlayıp on yıllarca devam eden bir albüm. Bir tek anacığı eksik “*Bak evladım şurada Fatma Teyzesi ekmek sürdüydü Recep’çiğime*” demesi eksik. Ya hadi bunlar bir kenara da “*Meğer tüm bildiklerimiz yanlışmış*” nasıl iddialı bir haberdir! Nasıl bir hayal kırıklığı düşünsenize! Bir de belli bir şey değil yanlış olan, her şey kardeşim her şey! Bir şey de mi doğru olmaz? Yok değilmiş işte yalan mı söyleyecek gazete? Denetleniyordur sonuçta yalan söylemez yani. Söyler mi? Söylemez mi? Bak bunu da bilmiyorum. Her şey yanlış sonuçta. Bir de akademisyen olanın vah haline. Neyin var bildiklerinden başka? Fiziksel güce dayanan ya da el becerisi gerektiren bir iş de yapamayız ki? Neyse ki yanlış bildiğim şey makarnanın şişmanlatmadığıymış. OH!  
  
Şaka bir yana ekonomi dilinde ve de kibarca konuşmaya gayret ederek bu asimetrik enformasyon sorunu mu desek, limonlar mı, pazarlama mı, ticaret mi… Nasıl nitelendireceğimi bilemedim. Bu durum sadece medyada yok tabii ki. Medyanın bu kadar rahatsız edici olmasının nedeni göz önünde, hatta gözümüze soka soka, gözümüzün içinde uygulaması bu saygıdeğer taktikleri. Medya demişken söylemeden geçemeyeceğim: Günümüz akşam televizyon haberleri sizi de bunaltmıyor mu? Kendi adıma konuşayım: haberlerde neye kızacağıma şaşırıyorum. Şablon cümlelere mi (ki aynı cümleler o kadar çok kullanılıyor ki), sunucunun habere göre rol takınmasına mı ve hatta hayat dersi vermesine mi (Reha Muhtar’ın başlattığı bu Post-Kekilli dönemini coşkuyla yaşıyoruz), yoksa haberlerin haykıra haykıra her şeyi yargılama hakkına mı (Haberler birisinden “kötü” birisinden “iyi” diye bahsediyorsa kim aksini düşünebilir ki? Lütfen düşünmeyiniz.)? Ben en fazla sinirlendiğim şeyi buldum: Üç kuruş maaşa (hatta bazen maaşla olmayabiliyor da) çalıştırılan, haberci olduğu sandırtılan ama haberlerle de pek ilgisi olmadıkları belli bir kameraman ve bir muhabir ikilisine.  
Bu ikilinin görevi sokaktaki insanın nabzını tutmaktır. Bu ikili genelde İstanbul İstiklal Caddesinde konuşlanırlar ve en olmadık insana şu gibi sorular sorarlar: “*Enflasyon artmış. Ne diyorsun amca*?” (Senli benlidir bu “sektör”. İnsan sarrafıdır ya), “*Başbakan üç çocuk diyor teyze*!”, “*Aşk mı para mı*?”. Hatta çok iyi hatırlıyorum Paris Hilton Türkiye’ye geldiğinde bir kızcağızı giydirip Paris Hilton’a benzetmiş bir muzip X televizyon kanalı. Almış bu ikili kızı dolaştırıyor, sokaktakilere “*Bakın Paris Hilton*!” diye tanıştırıyor. Garibim bir teyzem çıkmış “*Hoş gelmiş kızım, ah canım burnun ne güzelmiş senin*!” diyor, bir amcam “*Misafirdir başımızın üstünde yeri var*” diyor. Enflasyona ne desin? Kötü bir şey işte. Çıkıp “*maliye politikalarıyla desteklenmeli veya mutlak satın alma gücü paritesi neye göre hazırlanmış, mal sepetlerine bakmak gerekir*” gibi bir yorum yapacak bir teyze bekliyorum, gerçi onu göstermezler de yine de elinde patates, soğan torbasıyla bir teyzecik çıksın, tek ümidim o.  
Medya eleştirisini fazla uzattım farkındayım, kusuruma bakmayın.  
![](http://www.geekologie.com/2007/11/16/cell-phone-booth.jpg)  
Geçenlerde Barış bir GSM fiyatlandırması hesabı yapmıştı. Ben bu GSM şirketlerinin insanı taciz derecesinde olan reklam çılgınlığına çomak sokmak istiyorum. Geçenlerde bir sabah uyurken telefon çalıyor, “*Bu saatte kim arar? Arayan tekrar arar.”* diyerek cevap vermiyorum. Yok efendim çok kararlı arayan kimse, biri öldü kesin diye kalktım telefon numarası şu: 4440532 (yani Gsm firmalarının X’i) . Açtım telefonu durumu kavrayamadan. Robot mesaj(otomatik mesaj mı denir ki buna?) bana 3G’li telefon tanıtıyor. Yahu gerçekten anlamsız bir reklam maliyeti değil mi bu X için? Gerçekten dinleyen var mıdır bu mesajı. Bu robot telefonu açtığımda bana “Günaydın” bile demedi! 3G diye başladı lafa. Alacağım varsa da 3G’den nefret ettim, biri bana açıklasın, anlatsın mantığını bu mesajın. Tüketici üzerinde bir mala karşı yaratılan iticilik tüketiciyi o maldan daha çok tüketmeye mi itiyor?  
Her gün bana şiddetle arabesk ve fantezi dalında müzikler dinletmeye çalışan GSM şirketim bana Türkiye’nin hangi sosyal sınıfında yaşadığımı ve hangi istatistiksel dilimde olduğumu hatırlatıyor. Bu kadar elitist olmak istemiyorum, herkes istediğini dinler de neden beni İsmail YK’ya ve adını bile bilmediğim bu tarz müzikler yapan “sanatçılara” layık gördüğünü bir düşünsenize X’in. Çünkü X’in akıllı yetkililerinin en az 150 IQ’lu beyinleri onlara 1- cep telefonlarına müzik indiren, ya da indirebilecek kişiler bu tarz müzikleri dinleyen sosyal sınıflardan geldiğini 2- Türkiye’de en fazla bu tarz müziklerin dinlendiğini söylüyor. O halde bu mesajı “Zaten bu oligopol gsm piyasasında aboneler bize muhtaçlar, bir mesaj yüzünden de hat değiştirecek değiller ya?” diyerek herkese gönderiyorlar. Ben merak ediyorum misal İsmail YK’ya “İsmail YK’nın şu şarkısını indirmek ister misin” gibi bir mesaj geldiğinde yüzüne de bir gülümseme gelip “Yok İsmail YK’nın size bir şarkı upload etmesini ister misiniz?” deyip demediğini.

![](http://images.gittigidiyor.com/1297/ISMAIL-YK-TEMALI-TELEFON-KARTI__12974156_0.jpg)

Arkadaşımın başına şöyle bir olay geldi: Her ay faturası 150 Lira civarında gelmeye başlayınca X’i arayıp detay istiyor. X yetkilisi ile şöyle bir diyalog yaşanıyor:  
– Bana ayda şu kadar fatura geliyor. Bu kadar konuşmadığımı biliyorum. Bir yanlışlık mı var bakar mısınız?  
– Siz günlük Ecikbücük paketine üye olmuşsunuz. Aylık 70 lira üyelik bedeli var.  
– Nedir ecikbücük paketi diye bir şey bilmiyorum ben.  
– Olur mu efendim? Size mesaj gelmiş. “Ecişbücük paketine üye oldunuz. Bu paketi istemiyorsanız Hayır yazıp bilmemkaça yollayın” Siz de cevap atmamışsınız.  
Bu birinin gelip cüzdanınızı çalıp uzaklaşırken sessizce “Almamı istemiyorsan söyle” diye fısıldamasına benzemiyor mu? Kısacası GSM firmasının gelen her mesajı da okumak “ZORUNDAYIZ”. Fıkra olsaydı gülünürdü buna 80’lerde 90’larda.  
Daha verilecek o kadar çok örnek, söylenecek o kadar fazla şey var ki aslında bu tam rekabet şartlarından fersahlarca uzaklığa karşılık kapitalizmin hakimiyeti hakkında… Ama işte teori, ama işte gerçek… Asimetrik enformasyondan da öte bu. Asimetrik bir yaşam şekli…  
Son olarak bugün gerçekten de “Aslında her bildiğim yanlışmış be” dedirten bir küçük vakayı anlatmak istiyorum. Pasaportumun süresini uzatmak için emniyete gittim, oldukça yavaş ilerleyen bir sıra var ve bekleme odasında özgüveni müthiş yüksek ve odadaki herkesle durmadan konuşan 50’li yaşlarda, okumuş etmiş olduğu belli bir adam tüm iktisat paradigmamı şu sözlerle yıktı: “Bakın görüyor musunuz? Fransa’da indirim sezonu açıldı herkes pasaport kuyruğunda. Türkiye zengin ülke aslında”.  
Evet ya! Robotlar selamı sabahı da öğrense bir sorun kalmayacak yalnız ve güzel ülkemde…  
Not: Bira haberi için: <http://www.foxnews.com/story/0,2933,307518,00.html>  
Haber kaynağı da X gillerdenmiş. Yine yaptılar yapacaklarını!