---
title: 'BORSA: Para Asla Uyumaz'
date: '2010-09-25T23:05:09+03:00'
status: publish
permalink: /2010/09/25/borsa-para-asla-uyumaz
author: ekrem_cunedioglu
excerpt: 'Oliver Stone''un filmi olan "Borsa: Para asla uyumaz" ın bir değerlendirmesi.'
type: post
id: 1892
thumbnail: ../../../../uploads/2010/09/borsa1-2-150x150.jpg
category:
    - 'Serbest Atış'
tag: []
post_format: []
post_views_count:
    - '989'
---
[![borsa](../../../../uploads/2010/09/borsa.jpg)](https://iktisadiyat.com/2010/09/25/borsa-para-asla-uyumaz/borsa/)  
“Borsa: Para Asla Uyumaz” adlı Oliver Stone filmini bugün izleyebildim. Birinci filme olan hayranlığımın uyandırdığı merakın yanında Oliver Stone’un tarzını beğeniyor olmamın da rolü vardı filmi izleyecek olmam için duyduğum heyecanda. Oliver Stone, Amerikan rüyasının gerçek yüzünü anlatan filmleriyle Hollywood’da yer edinmiş sol bir göz. Gel de sevme bu adamı. Bu yazıda, pek haddim olmasa da filmle ilgili düşüncelerimi paylaşacağım sizlerle. Öncelikle, 1989 yapımı olan ilk filmin iktisadi boyutunu sizlere hatırlatıp ardından yeni filmle ilgili görüşlerimi paylaşacağım. Hem patronum hem de hocam olan Güven Sak’ın dediği gibi: Merak edenleri aşağıya beklerim efendim.  
  
**İlk Filmi İktisadi Açıdan Hatırlayalım**  
Gordon Gekko, agresif ama tamamen yasal oynayan bir finansal piyasalar uzmanı, ama yaptığı en büyük hata Bud Fox gibi beceriksiz ve dürüst olmayan bir komisyoncuyu (broker) kendisiyle çalışması için yanına alması. Fox’un beceriksizliği yüzünden büyük bir menkul piyasası sahtekarlığı davasında kurban oluyor Gekko. Aslında ilk filmin açıklarından biri de Gekko’nun yargılandığı davaların bazılarında suçsuz olmasına rağmen suçlu olarak gösterilmesiydi ki bunu Oliver Stone’un bilgisizliğine bağışlayalım. Zaten amaç borsada dönen üçkağıtları göstermek olduğundan bunların yargı boyutu beni pek enterese etmiyor, ama gene de bir bakalım Gekko’nun işlediği suçlara. Piyasa manipülasyonu, içerden bilgi sızdırma (insider dealing ve insider trading), devralma yasalarının ihlali, hırsızlık için komplo kurma gibi suçlarla yargılandı ve hapsi boyladı hırsına kurban giden Gekko. Filmin kafamızda canlanması açısından filme konu olan ve Gekko ile Fox’ un hedefine girmiş şirketleri de hatırlayalım. Fox ve Gekko beraberliği, Bud Fox’un babası Carl’ın çalıştığı Bluestar Airlines sayesinde başlıyordu. Carl, sendika temsilcisi de olduğu için FAA’nın, güvenlik konusundaki iyi gidişatı nedeniyle Bluestar Airlines’a uzun mesafeli beş yeni rotada uçma izni vereceğini öğrenir ve bunu oğlu Bud ile paylaşır. Bud’ ın bu bilgiyi, finansal piyasaların dahi çocuğu Gekko ile paylaşması sonu kötü olan beraberliğin başlangıcıdır. Gekko, Bluestar davasında içeriden bilgi sızdırma suçuyla yargılandı ve suçlu bulundu, oysa içeriden bilgi sızdırma diye bir durum yok ortada. Bluestar’ın devralınmasını konu alan ikinci davada da yasalara uymayan devralma suçundan yargılanmıştı mağdurumuz Gekko. Neyse, olayın hukuki boyutunu ellemeyeceğimi söylemiştim ya zaten pek bilgim de yok açıkçası sermaye piyasaları hukukuyla ilgili. İkinci dava Anacott Steel şirketini konu alıyordu ve Gekko, hem içerden bilgi sızdırma hem de piyasa manipülasyonu ile suçlanıyordu. İçeriden bilgi sızdırma tamamen uydurulmuş (bu konuda eminim), ama piyasa manipülasyonu konusunda Gekko’nun basına bilgi sızdırmış olması manipülasyon havası veriyor. Fairchild Foods, Rorker Electronics ve Morningstar davası var sırada. Gekko’nun ana suçu olan içeriden bilgi sızdırma burada da çıkıyor karşımıza, ama ilaveten hırsızlık için komplo kurma da var bu kez. Gerçi tamamen Fox’un ahmaklığı, mevzu bahis hırsızlık meselesi. Gekko, Fox’a ne yapıp edip ona bilgi getirmesini söylemişti ve Fox cahili de arkadaşının avukat olarak çalıştığı firmaya gidip bazı gizli evrakları kopyalamıştı. Daha, Teldar Paper davası da var ama onlara değinmeyeceğim çünkü adam suçsuz arkadaş. İlk filmin adını şöyle değiştiriyorum: Gordongül’ün suçu ne?  
**İkinci Film: Para Asla Uyumaz**  
Eğer ders alsaydık, tarih tekerrür eder miydi? 2008 küresel krizini Mehmet Akif’in bu sözü özetliyor aslında. 1929 Büyük Buhranından sonra piyasaların başıboş bırakılamayacak kadar kırılgan olduğunu ve devlet kontrolünün şart olduğunu öğrenmişti insanoğlu. Ancak, nisyan olan insan, tez unutuverir gerçekliği de güdülerinin yönlendirmesiyle çıkarıverir içindeki hayvanı, tarih, raflara kalkar kalkmaz. Evet, “Borsa: Para Asla Uyumaz” filmi aslında Akerlof ve Shiller’in “Hayvansal Güdüler” adlı kitaplarında anlattıklarının vizyona girmiş hali gibi. Direkt olarak kitabı konu almıyor film elbette, ama küresel krizlerin ve piyasa aksaklıklarının ardındaki insan faktörünü öğretiyor izleyiciye. Bu konuda biraz daha yazsam, her gün televizyon ekranlarına çıkıp, hiçbir şey bilmese de çok şey bildiği izlenimini uyandıran iktisatçılara döneceğim. Neyse, işin erbabı bana acıyarak gülmeden evvel ben filme döneyim en iyisi.  
Filme gitmeden evvel aklımda şöyle bir soru vardı: Acaba Gekko akıllandı mı? Onca yıl hapisten sonra, insanın hatalarının farkına varmış olmasını bekliyor ve düzgün işler bir Gekko izleme ümidiyle kuruluyordum koltuğuma. Filmin başında öğrendim, zaten suçsuz yere mahpus olmuş Gekko’ya, ailesinin de hayatı zindan kıldığını. Limuzinlere alışık bir adamın, hapishane kapısına yaklaşan limuzine siyahi bir gencin binişini izlerken kendi yalnızlığını daha da fazla hissetmesini seyrederken, Allah var üzüldüm. Ancak, adamımız Gordon Gekko, sürprizlerle dolu bir adamdır ve karşımıza Roubini’nin mahpushanede çalışan versiyonu olarak çıkmaktadır bu filmde. Finansal piyasalar ya da para işleri fahişelik gibidir. Bir kere girdin mi bu işe, çıkması zordur. Gekko da hapiste olsa da piyasaları takip etmeye devam etmiş ve piyasaların çökeceğini haber veren bir kitap yazmıştır mahpusluk döneminde. Eski ve sahtekar (sözde) bir uzmana da pek itibar edilmez, ama Gekko’nun haklı olduğu geç de olsa anlaşılacaktır. Roubini gibi Gekko da küresel krizle beraber tavan yapmıştır. “Hırs, iyidir. Hırs, doğrudur. Hırs, çalışır. Hırs, evrimsel ruhun özünü açıklar” replikleriyle ilk filmde karşımıza çıkan Gordon Gekko, bu kez “Hırs kötüdür” adlı bir kitabın yazarı olarak dimdik duruyor. İlk değişim bu işte! Hırsın, finansal piyasaların çökmesinin ardında yatan en büyük suçlu olduğunu vurguluyor. Agresif bir menkul piyasalar oyuncusunun Akerlof ve Roubini karışımı bir adama dönüşmesini sağlıyor mahpusluk. Demek ki Amerikan hapishaneleri iyi iş yapıyor.  
Bud Fox’un yerine yeni çırak olarak Jacob Moore var bu filmde. Karakterin soyadının Moore olması ve dünya için bir şeyler yapmayı amaçlaması aklıma şu soruyu getirdi: Acaba Moore soyadı Michael Moore’ umu işaret ediyor? Bu düşüncemi destekleyen bir diğer argüman da filmin kötü adamının adının Bretton olmasıydı. Sorun zaten sistemde, o zaman kötü adama da mevcut sistemin adını verelim: Bretton (Woods). Bilmiyorum Oliver Stone böyle mi düşündü, ama benim beynim böyle çalışıyor arkadaş. Jacob’a geri döneyim. Jacob’un çalıştığı şirket, bir yatırım bankası olan ve krizde ilk batan durumundaki Keller Zabel. Keller Zabel, gerçek krizin Bear Sterns ve Lehman Brothers karakterlerini temsil ediyor. Jacob’ın diğer bir önemli özelliği de Gordon Gekko’nun, arasının bozuk olduğu, kızının evlenme yolunda ilerlediği sevgilisi olması. Yaşlı kurt Gekko ile yolları da bu noktada kesişiyor zaten. Gordon’ın kızı Winnie Gekko ise babasından dolayı finansal piyasalardan iğrenen (buna rağmen bir borsacı ile birlikte yaşıyor) ve kendini, dünyada dönen iğrenç gerçekler hakkında toplumu bilgilendirmeye adamış bir blog yöneticisi. Filmi yeni izlemiş olduğumdan dolayı taze taze tüm filmi yazabileceğimi fark ettim ve filmle ilgili detaylı bilgi vermekten kaçınıp, sadece filmin iktisadi tarafına yönelmeye karar verdim. Karakterlerle ilgili daha fazla ayrıntılı bilgi yok.  
Filmle ilgili finans yazınında yer alan eleştirilerde, filmin krizi pek de anlatmadığına değinilmiş. Tamam, haklılar, ama filmin birebir krizi anlatmasını bekleyemeyiz ki. O zaman belgesel olurdu. Gene de krizlerin ardındaki asıl suçlunun insan olduğu mesajını vermesiyle bence film, yapması gerekeni ifa ediyor. Jacob’un sesiyle mesajların verildiği bir sahne vardı ve özetle “Ders almayıp aynı hataları tekrar ediyoruz” deniliyordu. Peki, ders alınmasına engel olan ne? Yanıt gene filmin içinde! Trilyonlarca dolarlık bir finans piyasasından bahsediyoruz ve bu piyasayı aslında sayıları yüz bile olmayan insanlar yönetiyor. Para, insanı yoldan çıkarır diye tembihler ya büyüklerimiz, bir de milyarlarca dolara hükmetme şansınız olduğunu düşünün. Şükür deyip paranızı mı harcarsınız, yoksa paranıza para katmaya mı çalışırsınız? Filmdeki şeytan olan James Bretton yıllık 600000$ (ikramiyeler hariç) kazanıyor olsa da illegal yollardan daha fazla para kazanmaya çalışıyor mesela. Bu, Gekko’nun ilk filmde temsil ettiği adamların davranış şekli işte. Hırslıdır hepsi ve daha fazla kazanmak için olmayan paralarla dönen bir sistemi yürütürler. Sadece bu da değil mesele. Binlerce insanın parasını tek kişi yönetiyor ve bu kişi de insan. Bu adamın da bir sosyal hayatı ve sosyal hayatında yaşadığı sorunları var. Bu sorunların tetiklediği stres, sinir, öç alma gibi hisler var. Adamın karısı düşük yapsa portföyünün performansı düşecek. Karısı ölse portföy göçecek.  
Filmi anlatmaya devam edersem, yazıyı okuyanların filmi izlemesine gerek kalmayacak. Oysa, iktisada ilgi duyanların filmi izlemesini istiyorum. Filmde neler mi var? 700 milyar dolarlık kurtarma paketinin nasıl bir ortamda hazırlandığını göreceksiniz. “Torpilin varsa iş yaparsın” gerçeğinin evrensel olduğunu James Bretton öğretecek sizlere. Paranın önemli olduğunu, ama paradan daha önemli şeyler olduğunu da öğreneceksiniz. Ve, Gordon Gekko size şunu söyleyecek: İki şeytandan birini seçmeniz gerekiyorsa daha önce seçtiğinizi seçmeyin!