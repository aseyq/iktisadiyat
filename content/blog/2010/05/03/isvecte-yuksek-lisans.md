---
title: 'İsveç&#039;te Yüksek Lisans'
date: '2010-05-03T21:04:49+03:00'
status: publish
permalink: /2010/05/03/isvecte-yuksek-lisans
author: levent_neyse
excerpt: 'Yurt dışında yüksek lisans eğitimi isteyenlerin göz bebeği İsveç''e başvuru için ince detaylar ve ipuçları..'
type: post
id: 1456
category:
    - 'Serbest Atış'
tag: []
post_format: []
post_views_count:
    - '1263'
---
![](https://www.cia.gov/library/publications/the-world-factbook/graphics/flags/large/sw-lgflag.gif)Haftasonu Taksim’de çay içerken pek küçük istatistiksel olasılığa sahip bir karşılaşma yaşandı. Sene boyunca yaptığım çeşitli yutdışı master – doktora başvurularım yavaş yavaş sonuçlanmaya başlıyor. Geçen hafta aldığım habere göre İsveç, Lund Üniversitesinden master kabulü almışım. Taksim’deki küçük olasılıklı karşılaşma ise yıllardır hiç Türk öğrencisi olmayan programa bu sene kabul edilen ikinci kişinin yanımda oturuyor olması ve kulak misafirliği ile şaşkınlığın yaşanması. Her ne kadar bu programa kaydolmayacaksam da bu kabul bana İsveç başvurularında doğru yol izlediğimi kanıtladı. İsveç’te yüksek lisans yapmayı düşünen arkadaşlar için yol gösterici bir yazı yazmanın da faydalı olacağını düşündüm:  
Öncelikle, her ne kadar önceki senelerdeki gibi bu sene de “Gelecek sene İsveç’te yüksek lisans paralı olacakmış” söylentisi dolaşsa da, bu yasanın henüz geçmediğini biliyoruz. Geçse de aşırı büyük bir ücret istenmeyeceğini tahmin ediyorum. Ücretli de olsa İsveç’in eğitim kalitesi ve yaşam standartları göz önünde bulundurulduğunda başvuranların yine de olacağı aşikâr.  
İsveç’e başvurunun en güzel yanı ise başvuruda havuz sisteminin uygulanıyor olması. Havuz sistemi şöyle çalışıyor: Bütün belgelerden sadece birer nüshayı tek bir adrese gönderiyorsunuz. Bu adreste scan edilen belgeleriniz başvurduğunuz en fazla 4 okula oradan gönderiliyor, üstelik başvuru ücreti de yok. Yurtdışına başvuranlarımız bu maddi külfeti bilirler. Belgelerden örneğin sadece diplomanın Türkçe’ye çevrilip noterde onaylanması dahi yaklaşık 100TL. Bir A4 dosyasının gönderimi ise 100TL’den 400 TL’ye kadar çıkıyor. Buna bir de ortalama 50 ila 150 Dolar başvuru ücretini eklediğinizde tek bir üniversiteye başvurunun 500 TL ile 1000 TL arasında bir maliyeti olduğu görülecektir. Gerçekçi bir başvuru sürecinin ise en az 5 okula başvurmayı gerektirdiğini de unutmamak gerekiyor.  
Maddi külfeti bir yana, onca belgeyi toplamak büyük bir sabır ve düzen istiyor. Bol bol sabır ve kat edilebilecek en uzun yoldan yürümek altın kural. “Onu da yollamasam bir şey olmaz” veya “Bir mühür de eksik kalsın” dediğiniz anda “500 TL de çöpe gitsin ne olacak” demiş bulunursunuz.  
İsveç’te eğitim için şu site en önemli başvuru kaynağı: [www.studyinsweden.se](http://www.studyinsweden.se/)  
Buradan okumayı arzu ettiğiniz bölümün olduğu bütün üniversiteleri bulabilir, burslar ve diğer birçok konu hakkında detaylı bilgi edinebilirsiniz.  
Başvuracağınız 4 programa karar verdiniz diyelim, şimdi sıra bu programın istediği özelliklerin sizde olup olmadığına bakmakta. Her programın kendi sayfasında “Special Requirements” dökümü vardır. Bunların hepsini teker teker incelemek gerekiyor, kafanıza bir şey takılırsa programda görevli kişiye email atmaktan çekinmeyin. Sonuçta cevap vermek hem onların işi, hem de bu süreçte hiçbir şey sizin o 4 hakkınızdan daha önemli olamaz.  
Şimdi sıra başvurmak ve başvuru evraklarını hazırlamakta… Bunun için ise şu site resmi başvuru sitesidir: [www.studera.nu](http://www.studera.nu/) Buradan bir üyelik alıp ilk başvurunuzu son başvuru tarihinden önce yapıyorsunuz. Bu, geçen sene 15 ocaktı. Belgeleri (Supporting Documentation) ise online başvurunun hemen ardından hard copy olarak postalıyorsunuz. Belgelerin son teslim tarihi ise yanlış hatırlamıyorsam 2 Şubattı. Yani arada sadece 15 gün var, bu da belgeleri online başvuru öncesinde hazırlamaya başlamak gerektiği anlamına geliyor. Ben Kasım sonu gibi işlemlere başlamıştım. Zira Aralık ayı bizim için pek bir şey ifade etmese de batıdaki dostlarımız için neredeyse 10 günlük tatil anlamına geliyor.  
![](https://www.studera.nu/images/18.369b53cb1241030eff2800012011/ettabild.jpg)  
Belgeler iki çeşit: Standart belgeler ve başvurulan program için olan belgeler.  
Standart belgeler:  
1- Cover Sheet: Online başvuru sonrasında çıktı alınabilecek bir belge. Başvuru numarası vs. gibi bilgileri içeriyor  
2- Sertifika ve diplomalar (Lise diploması dahil)  
3- Transkriptler  
4- İngilizce belgesi. (TOEFL VEYA IELTS)  
5- Pasaportun kimlik bilgilerini içeren sayfası  
Başvurulan programa istinaden şunlar istenebilir:  
1- Referans Mektubu  
2- Niyet Mektubu (SOP)  
3- CV  
Standart Belgeler için hatırlatmalar:  
Unutmayın ki her belgenin İngilizce ve Türkçesi paketin içinde yer almalı.  
Belgeler Türkçe ise şu yolu takip etmeli: Çeviri Bürosu &gt; Noter &gt; O noterin bağlı olduğu semtin kaymakamlığı. Kaymakamlık belgelere apostil zımbalayarak o belgelere uluslararasılık kazandırır.  
Transkriptler ince uzun zarflara yerleştirilip zarfın kapandığı yere üniversitenin mührü vurulur. İngilizce ve Türkçe ayrı ayrı zarflara olacak. Burada amaç sanki siz bu belgenin açık haline dokunmamış gibi yapmaktır.  
Ielts 6,0 – Toefl 79  
Başvurulan Programa İstinaden Belgeler:  
Referans Mektubu ve SOP ders notları dışında en önem verilen ve sizi de en çok uğraştıracak, üzerinde çalışmanız gerekecek 2 doküman… Bunlar için önümüzdeki haftalarda detaylı bir yazı yazacağım.  
Belgeleri UPS ya da DHL ile göndermeniz yararınıza olacaktır. DHL daha güvenli (diyorlar) ancak çok pahalı, UPS ise daha ucuz. Ben UPS kullandım hep, bir sorun çıkmadı. DHL için de UPS için de tek sıkıntı küçük şehirlere gitmiyor olmaları. Örneğin belgeler Stroesmund’a gideceği için siz belgeleri online olarak Stockholm’e kadar takip edebiliyorsunuz. Oradan anlaşmalı bir ulusal kargo şirketi paketi Stroesmund’a götürüyor. Takipte bu aşamada güçlük çıkıyor ancak benim gibi paranoyak olup açıp şirketlerle Türkçe – İngilizce kavgalar etmeyin. Bu aşamada oluruna bırakmanız gerekiyor. Ancak UPS ve DHL’den kesinlikle şaşmayın.