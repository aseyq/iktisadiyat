---
title: 'Hedef Değerler Ne Kadar Hedef?'
date: '2016-01-01T10:00:10+03:00'
status: draft
permalink: '/?p=4877'
author: mert_can_duman
excerpt: ''
type: post
id: 4877
thumbnail: ../uploads/2015/12/ne-cikan-gorsel-cdn1.hubspot.com_-1-1-150x150.jpg
category:
    - 'Türkiye Ekonomisi'
    - 'Uluslararası İktisat'
tag: []
post_format: []
post_views_count:
    - '0'
---
Okuyucularımız hatırlar, 24 Eylül tarihinde bu yukarıda gördüğünüz başlığa benzer bir başlık ile Ekonomi Bakanlığı’nın koordinasyonunda Ekonomi Bakanlığı, Kalkınma Bakanlığı ve Türkiye İhracatçılar Meclisi (TİM) işbirliğinde hazırlanan ve Yüksek Planlama Kurulu’nun 6/6/2012 tarihli ve 2012/8 sayılı kararı ile yürürlüğe giren 2023 İhracat Stratejisi ve Eylem Planı’nda yer alan “hedef ülkeler”in, söz konusu eylem planının yürürlüğü girmesinden bu yana hedef olmaktan uzaklaştığını tartışmıştık \[1\]. Özetlemek gerekirse, 2012 yılında toplam ihracat içerisinde %35 paya sahip söz konusu eylem planında belirlenen 17 hedef ülkeye yapılan ihracat, 2013 ve 2014 yıllarında toplam ihracat içerisinde sırasıyla %32,9 ve %29,4 oranlarında paya sahip olmuş; 2015 yılının ilk yedi aylık döneminde ise söz konusu pay %27,4’e kadar gerilemişti. Ezcümle, 2023 İhracat Stratejisi ve Eylem Planı üzerinde yapılması gereken güncellemeler artık hepimizin malumu.  
Kalkınma Bakanlığı’nın resmi web sitesinden temin edilebilen 2016 – 2018 dönemini kapsayan Orta Vadeli Program’a göre 2015 yılı sonu itibarıyla ihracatımızın 143 milyar dolar, ithalatımızın ise 208,4 milyar dolar seviyesinde gerçekleşeceği öngörülmüştür \[2\] (Hatırlatma: 2023 İhracat Stratejisi ve Eylem Planı’nda 2015 yılı ihracatı 206,8 milyar dolar öngörülmüştü). Orta Vadeli Program’da yer alan ihracat ve ithalat değeri öngörüleri dikkate alındığında 2014 yılında sırasıyla 157,6 ve 242,2 milyar dolar olan ihracatımız ve ithalatımızda yaşanması beklenen azalışın sırasıyla %9,3 ve %13,9 oranlarında gerçekleşeceği görülmektedir.  
Peki, yılın ilk 11 aylık dönemi itibarıyla durumumuz nasıl? Gümrük ve Ticaret Bakanlığı’nın her ayın ilk iş günü yayınladığı ve resmi veriler açıklanana kadar, Bakanlığın idari kayıtlarından derlenen dış ticaret verilerini içeren geçici istatistikleri incelendiğinde Ocak-Kasım dönemindeki ihracatımızın geçen yılın aynı dönemine göre %8,2 oranında azalarak 132,4 milyar dolara; ithalatımızın ise %14,1 oranında azalarak 189,2 milyar dolara gerilediği görülmektedir \[3\]. Aralık ayında özellikle son günlerde Rusya Federasyonu ile yaşananlardan dolayı ihracat ve ithalatımızın bir miktar daha düşmesini ve Orta Vadeli Program’da 2015 yılına ilişkin olarak yer alan hedeflerimizden bir miktar uzakta kalacağımızı öngörmek çok da yanlış olmayacaktır.

 **Grafik 1:** 2014 ve 2015 Yılları Ocak-Kasım Dönemleri Dış Ticaret İstatistikleri (Milyar Dolar)

<figure aria-describedby="caption-attachment-4880" class="wp-caption aligncenter" id="attachment_4880" style="width: 628px">[![grafik1](../uploads/2015/12/grafik1-1-2-1024x666.png)](https://iktisadiyat.com/wp-content/uploads/2015/12/grafik1-1-2-2.png)<figcaption class="wp-caption-text" id="caption-attachment-4880">Kaynak: GTB</figcaption></figure>  
   
<span style="line-height: 24px;">Geride bıraktığımız aya ilişkin geçici dış ticaret istatistiklerini yayınlayan bir başka kuruluş olan Türkiye İhracatçılar Meclisi’nin verilerine göre ise 2015 yılının Ocak-Kasım döneminde ihracat yaptığımız 247 ihracat istikametinin 159’un yaptığımız ihracat geçen senenin aynı dönemine göre azalış göstermiştir \[4\].</span>  
TİM’in verilerine göre 2015 yılının Ocak-Kasım döneminde en fazla ihracat yaptığımız ilk on ülkeye yapılan ihracatımız ortalama %7,4 oranında düşerken bu ülkeler arasında yer alan Rusya Federasyonu’na ihracatımız %38,1 oranında, Irak’a ihracatımız %17,9 oranında ve Birleşik Krallık’a ihracatımız %12,2 oranında gerilemiştir. Rusya Federasyonu’nun yürürlüğe sokmaya hazırlandığı uygulamalar ile Aralık ayındaki ihracatın daha da yüksek bir oranda gerilemesi beklenmektedir.

 **Grafik 2:** 2014 ve 2015 Yılları Ocak-Kasım Dönemleri Kıyaslandığında En Fazla İhracat Yaptığımız İlk 20 Ülkeye Yapılan İhracattaki Değişim

<figure aria-describedby="caption-attachment-4881" class="wp-caption aligncenter" id="attachment_4881" style="width: 628px">[![Kaynak: TİM](../uploads/2015/12/grafik-2-1-2-1024x664.png)](https://iktisadiyat.com/wp-content/uploads/2015/12/grafik-2-1-2-2.png)<figcaption class="wp-caption-text" id="caption-attachment-4881">Kaynak: TİM</figcaption></figure>  
Yine TİM’in verilerine göre 2015 yılı Ocak-Kasım döneminde bir önceki yılın aynı dönemine kıyasla İstanbul’dan yapılan ihracat %12,1 oranında, Bursa’dan yapılan ihracat %9,3 oranında ve Kocaeli’nden yapılan ihracat %10,1 oranında gerilemiştir.  
Son olarak, fasıllar düzeyinde ihracat ve ithalat değerlerimize bakıp sözü sonlandıralım. Ülkemiz 2015 yılı Ocak-Kasım döneminde geçtiğimiz yılın aynı döneminde olduğu gibi en yüksek ihracatı yine motorlu kara taşıtları faslında gerçekleştirirken bu faslı sırasıyla kazanlar ve makineler ile örme giyim eşyası fasılları izlemiştir. Ancak motorlu kara taşıtları ihracatımızda söz konusu dönemdeki gerileme %4,1 oranında gerçekleşmiştir \[3\].  
En fazla ithalat yaptığımız fasılların başında ise yine 27. fasıl olan mineral yakıtlar ve yağlar gelmektedir. Her ne kadar söz konusu fasıldaki ithalatımızda %31 oranında bir gerileme görülse de enerji ithalatının da içinde bulunduğu 27. fasıl ithalatının toplam içerisindeki payı hala %18,4 oranındadır. 2015 yılı Ocak-Kasım döneminde mineral yakıtlar ve yağlar ithalatını sırasıyla kazanlar ve makineler ile elektrikli makine ve cihazlar ithalatı izlemektedir \[3\].  
**Kaynaklar**  
**\[1\]** Duman, M. C. (2015). Hedef Ülkeler Ne Kadar Hedef?,, İktisadiyat, 24 Eylül 2015, http://www.iktisadiyat.com/2015/09/24/hedef-ulkeler-ne-kadar-hedef/  
**\[2\]** T.C. Kalkınma Bakanlığı, Orta Vadeli Program 2016-2018, http://www.kalkinma.gov.tr/Lists/OrtaVadeliProgramlar/Attachments/12/2016-2018\_OVP\_ResmiGazeteBask%C4%B1s%C4%B1.pdf  
**\[3\]** T.C. Gümrük ve Ticaret Bakanlığı, Kasım Ayı Geçici Dış Ticaret, Esnaf ve Şirket Verileri, http://www.gtb.gov.tr/data/565ea1b51a79f59db0d102e0/2015%20Y%C4%B1l%C4%B1%20Kas%C4%B1m%20Ay%C4%B1%20Veri%20B%C3%BClteni.pdf  
**\[4\]** Türkiye İhracatçılar Meclisi, Kasım Ayı Geçici Dış Ticaret İstatistikleri, http://www.tim.org.tr/tr/tim-gundem-ihracat-kasim-ayinda-11-milyar-437-milyon-dolar-oldu.html  
**İlk Görsel:** www.cdn1.hubspot.com