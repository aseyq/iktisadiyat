---
title: 'Liberaller İstanbul’da Toplanıyor'
date: '2011-09-11T17:55:41+03:00'
status: publish
permalink: /2011/09/11/liberaller-istanbulda-toplaniyor
author: can_madenci
excerpt: ''
type: post
id: 2707
category:
    - Duyurular
tag: []
post_format: []
post_views_count:
    - '476'
---
<span style="color: #000000"><span style="font-family: Calibri">![](http://46.137.161.244/wp-content/uploads/2011/09/logo2.jpg)</span></span>

1973’te Şili’de yapılan askeri darbeyi destekleyen büyük özgürlük düşünürü Friedrich von Hayek’in 1947’de kurduğu ve üyeleri arasında diktatör Pinochet’nin gayri resmi ekonomik danışmanlığını yapan büyük liberal iktisatçı Milton Friedman’ın da yer aldığı Mont Pelerin Topluluğu bu ay sonunda İstanbul’da toplanıyor. 30 Eylül – 3 Ekim tarihleri arasında Taksim’deki The Marmara Hotel’de yapılacak toplantının özelliği “özel” olmasıymış.  
Benim bildiğim kadarıyla Türkiye’deki tek üyesinin Atilla Yayla olduğu bu topluluğun İstanbul’da “özel” bir toplantı düzenlemesi Türk liberalizmi için dev bir adımdır. Türkiye’deki liberallerin ileri demokrasiye geçtiğimiz son 9 senede başardıkları herkesçe malum büyük işler sonunda uluslararası arenada meyvelerini vermeye başladı. Merak edenler için toplantının internet sitesini de hemen [<span style="color: #0000ff">*vereyim*</span>](http://mpsistanbul.org/).  
  
Toplantı 30 eylül cuma akşamı saat 6.30’da verilecek resepsiyon ve akşam yemeğinden sonra 1 ekim cumartesi günü sabah 9.00’da başlıyor ve 3 ekim pazartesi gecesi Boğaz manzaralı bir restoranda verilecek gala yemeğiyle bitiyormuş. (Acaba restorandan Silivri de gözüküyor mu?) Restoranın sitesi [<span style="color: #0000ff">*şurada*</span>](http://www.dahillistanbul.com/).  
Ayrıca cumartesi, pazar ve pazartesi günleri geziler de düzenleniyormuş. Cumartesi günü ﻿﻿﻿Dolmabahçe Sarayı ve İstanbul Modern Sanat Müzesi, pazar günü Ayasofya, Sultanahmet Camii ve Sultanahmet Meydanı gezilecekmiş. Pazar günü öğle yemeğinden sonra Boğaz’da “özel” bir tekne gezisi de olacakmış. Pazartesi günü de Kariye Müzesi ve Kapalı Çarşı’ya gidilecekmiş. Toplantının programı [<span style="color: #0000ff">*şurada*</span>](http://mpsistanbul.org/programme/).  
Elbette, toplantıyı liberaller düzenlediği için katılımın bedava olması söz konusu değil. Toplantı kayıt parası 450 Euro’dan başlıyor ve 720 Euro’ya kadar çıkıyor. (Gördüğüm kadarıyla öğrenci indirimi yok.) Para listesi [<span style="color: #0000ff">*şurada*</span>](http://mpsistanbul.org/registration/).  
Konuşmacıların arasında Liberal Düşünce Topluluğu başkanı Bican Şahin ve liberal olmamakla birlikte Türk liberalizminin dev isimlerinden olan Mustafa Akyol da var. Ancak, düzenleme komitesinde yer almalarına rağmen Atilla Yayla ve Mustafa Erdoğan’ın isimleri konuşmacılar arasında gözükmüyor. Aynı şekilde, Bekir Berat Özipek, Mümtazer Türköne, İhsan Dağı ve Eser Karakaş gibi Türk liberalizminin büyük teorisyenleri de konuşmacı listesinde yer almıyorlar. Açıkça söylemek gerekirse, uluslararası akademik camiada Türkiye’nin gururu olan bu yıldız isimlerden hiçbirisinin konuşma yapmaması biraz hayal kırıklığı yaratıyor. Konuşmacı listesi [<span style="color: #0000ff">*şurada*</span>](http://mpsistanbul.org/programme/speakers-biographies/).  
Buna rağmen, bu toplantının İstanbul semalarında müthiş bir beyin fırtınası estireceğinden hiç kuşku duymuyorum. Liberal düşünce dünyasındaki etkisini uzun yıllar önce yitirmiş olsa da, Mont Pelerin Topluluğu’nun İstanbul’a gelmesi liberal literatürü ihtiyatla 67 yıl geriden takip eden Türk liberalleri açısından büyük bir gelişmedir.  
Türk sosyalistleri ise daha boş işlerle uğraşmaya devam etsinler, onlar yatarken liberaller yakında okyanus ötesine geçecekler. Eğer sosyalistlerin birazcık akılları varsa, hükümeti ve cemaatleri protesto etmek, çalışanların hakları ile bireysel hak ve özgürlükleri savunmak gibi abes işlerle uğraşmayı bırakıp bu toplantıya katılır ve Boğaz manzarası eşliğinde büyük özgürlük dostlarının yüce fikirlerinden feyz almaya çalışırlar – paraları varsa tabii.